Rapid debutează în noul an împotriva celor de la Poli Iași, luni seara, pe Giulești, de la 20:00. După stagiul de pregătire din Dubai, Marius Șumudică a anunțat într-o conferință de presă că echipa s-a pregătit excelent și toți jucătorii sunt sută la sută din punct de vedere fizic. Au fost și probleme în Emiratele Arabe Unite. Aaron Boupendza a decis să mai stea o zi în Dubai, supărat că nu i s-a virat în contract o parte din bani încă... iar Alex Pașcanu și-a rătăcit pașaportul în bagajul pus la cală.
Firesc, nu a mai putut urca în avionul de București. După ce a explicat în urmă cu câteva zile ce s-a întâmplat cu pașaportul său, stoperul crescut de Leicester a vorbit duminică într-o conferință de presă despre meciul cu Poli Iași. Pașcanu e unul dintre cei mai buni jucători ai României la Campionatul European de tineret din 2019, găzduit de Italia și San Marino, iar anul trecut a fost convocat și la reprezentativa de seniori condusă de Mircea Lucescu.
Pașcanu a fost unul dintre jucătorii de bază ai formației lui Dan Șucu în cele 21 de runde desfășurate în Superliga României.