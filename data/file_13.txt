Liderul ATP, Jannik Sinner, se va despărţi de antrenorul Darren Cahill după acest sezon, a dezvăluit italianul în vârstă de 23 de ani, joi, la Melbourne, unde a avansat în turul al treilea al Australian Open.
Cahill, în vârstă de 59 de ani, fost antrenor și al româncei Simona Halep, se va retrage după acest an, a precizat Sinner. Cahill s-a alăturat echipei de antrenori a lui Sinner în 2022, iar jucătorul italian a câştigat de atunci două turnee de Grand Slam, inclusiv Australian Open 2024, şi a urcat pe locul 1 în clasamentul ATP.
În deceniile sale în circuit, Cahill a fost antrenorul foştilor jucători nr. 1 mondial Lleyton Hewitt, Andre Agassi şi Simona Halep, printre alţii.