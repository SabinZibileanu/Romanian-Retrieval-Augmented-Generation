Atleta kenyană Beatrice Chebet, dublă campioană olimpică, a stabilit un nou record mondial în proba feminină de 5 km, cu timpul de 13 minute şi 54 de secunde, marţi 31 decembrie 2024, în Cursa dels Nassos, întrecere desfăşurată pe şosea, la Barcelona, transmite Reuters.
Chebet a doborât cu 19 secunde vechiul record, pe care îl stabilise în urmă cu cu exact un an, devenind prima femeie care coboară sub bariera de 14 minute a probei.
Beatrice Chebet, care s-a impus ''en solitaire'', a încheiat astfel într-o notă înaltă un an de excepţie, în care a câştigat titlurile olimpice la 5.000 şi 10.000 de metri la Paris.
Atleta de 24 de ani a mai reuşit în 2024 să doboare recordul mondial la 10.000 metri, la Eugene (Oregon), în mai, obţinând al doilea său titlu în Diamond League la 5.000 m în septembrie.
Chebet a mai spus că în 2025 îşi va îndrepta atenţia către Campionatele Mondiale de la Tokyo, competiţie la care speră să concureze atât la 5.000 m, cât şi la 10.000 m, după ce a obţinut argintul mondial în 2022 şi bronzul în 2023, la 5.000 m.