Chiar dacă are în palmares șapte titluri mondiale în Formula 1, Hamilton se confruntă cu mai multe critici după ce a decis să plece de la Mercedes AMG. Fratele lui Michael Schumacher, Ralf Schumacher, a lansat noi "săgeți" în direcția britanicului.
Fost pilot în Formula 1 la Jordan, Williams și Toyota, Ralf Schumacher spune că Lewis Hamilton nu va avea impactul așteptat la Ferrari. Asta pentru că se află pe final de carieră.
"Cea mai mare diferență între Lewis Hamilton și Michael Schumacher, pe lângă anumite calități, este că Michael colabora foarte bine cu ingierii pentru dezvoltarea monopostului.
Lewis nu e capabil de așa ceva. Niciodată nu a reușit să colaboreze cu ei, dacă asculți atent ce povestesc inginerii de la Mercedes. Michael era complet diferit. El le dădea direcția celor din echipa tehnică. 
Va fi foarte greu pentru Lewis la Ferrari. Charles Leclerc e omul de bază acolo, pentru Hamilton totul va fi nou.Atunci când Michael Schumacher a mers la Ferrari era cu totul altă situație. Era campionul mondial en-titre și era un pilot mult mai tânăr. Lewis nu se află într-o situație similară", a spus Ralf Schumacher, citat de PlanetF1.