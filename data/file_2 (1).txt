Napoli, liderul campionatului de fotbal al Italiei, a învins la limită în deplasare, cu scorul de 3-2, formaţia Atalanta Bergamo, într-un meci contând pentru etapa a 21-a din Serie A.
Golurile au fost marcate de Matteo Politano (27), Scott McTominay (40) şi Romelu Lukaku (78) pentru învingători, respectiv Mateo Retegui (16) şi Ademola Lookman (55).
Napoli, care l-a cedat în weekend pe atacantul georgian Khvicha Kvaratskhelia la Paris Saint-Germain, a obţinut cu această ocazie a şasea sa victorie consecutivă şi a acumulat 50 de puncte, distanţându-se la şase lungimi de campioana en titre, Inter Milano (44 puncte), care va primi duminică vizita formaţiei Empoli. 
Atalanta a rămas pe poziţia a treia, cu 43 de puncte.
Într-un alt meci disputat sâmbătă, Juventus Torino (locul 4, cu 37 puncte) s-a impus cu scorul de 2-0 pe teren propriu în faţa formaţiei AC Milan (locul 8, cu 31 de puncte), prin golurile lui Samuel Mbangula (59) şi Timothy Weah (64).Juve şi-a luat astfel revanşa în faţa milanezilor după eşecul suferit în semifinalele Supercupei Italiei, la începutul acestei luni.
AC Milan a înregistrat cu această ocazie prima înfrângere sub comanda noului său antrenor, portughezul Sergio Conceicao.