Campionul mondial din 1997, Jacques Villeneuve (53 de ani), este de părere că Verstappen nu este foarte iubit de fanii F1. El spune că "nimănui nu i-ar păsa" dacă olandezul s-ar retrage mâine din Formula 1.Jacques Villeneuve a făcut o comparație între Verstappen și Lewis Hamilton (40 de ani). Fostul pilot susține că retragerea lui Hamilton îi va afecta foarte mult pe susținătorii acestui sport cu motor.
"Trecerea lui Lewis Hamilton la Ferrari este cea mai mediatizată mutare în F1 de când Michael Schumacher a părăsit Benetton pentru Ferrari. Lewis Hamilton este cel mai mare pilot din toate timpurile datorită tuturor celor care îl urmăresc.
El este foarte diferit. Este unic. A spart tiparul. Are cea mai mare imagine. Imaginea lui merge dincolo de F1. Și nu există mulți piloți ca el.Scoate-l pe Verstappen din F1. Nimănui nu i-ar păsa de acest lucru. Scoate-l pe Lewis Hamilton din F1, oamenilor le pasă", a declarat Jacques Villeneuve, conform Planet F1.
Lewis Hamilton va concura în 2025 și 2026 pentru Ferrari. El are la activ șapte titluri de campion mondial în "Marele Circ". Britanicul împarte primul loc în clasamentul all-time cu neamțul Michael Schumacher (56 de ani).
Max Verstappen are în palmares patru titluri mondiale, la fel precum Alain Prost (69 de ani) și Sebastian Vettel (37 de ani). Între toți acești piloți se mai regăsește Juan Manuel Fangio, care a obținut cinci titluri de-a lungul carierei.
Hamilton și Verstappen se vor lupta pentru titlul mondial în 2025, după ce britanicul l-a înlocuit pe Carlos Sainz Jr (30 de ani) la Ferrari. Foarte importantă va fi și lupta din clasamentul constructorilor. Ferrari a încheiat sezonul precedent pe locul 2, iar Red Bull Racing pe locul 3. McLaren a câștigat titlul mondial la constructori.